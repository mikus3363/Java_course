Cyberpunk zdaje się być uosobieniem zasady postulowanej przez futurystów „3M – Miasto, Masa, Maszyna”.
Te trzy elementy składowe stanowią esencję cyberpunku.
Akcja rozgrywa się najczęściej w ogromnych, przeludnionych miastach-molochach.
Ludzie są zdemoralizowani przez technikę, relacjami ludzkimi rządzi darwinizm społeczny.
Dekadencka młodzież zażywa narkotyki i modyfikuje swe ciała, często do celów przestępczych takich jak hakerstwo, walki uliczne (punk).
Clou cyberpunku to jednak Maszyna – cyberprzestrzeń i dek – szybki komputer.
Ponadto niebagatelną rolę odgrywa cybernetyka – cybernetyczne wszczepy wszelkiego autoramentu, od sztucznych oczu, po sztuczne mięśnie i wzmocnione organy wewnętrzne (cyber-).
